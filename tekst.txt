President Toomas Hendrik Ilves alustab täna töövisiiti Ameerika Ühendriikides, kus ta esineb Eesti e-edulugu tutvustava ettekandega Maailmapangas ning peab digiühiskonna teemalised loengud mitmes mainekas ülikoolis, kohtub USA tehnoloogiaettevõtjatega ja võtab Minneapolises vastu St. Olaf College'i audoktori tiitli.

Riigipea räägib Maailmapangas Eesti infoühiskonna kiirest arengust ning riigi e-valitsemise ja e-teenuste mõjust nii era- kui ka avalikule sektorile.

President Ilves kõneleb digiühiskonna arengutest, võimalustest ja ohtudest samuti loengutel Stanfordi ülikoolis ja George Washingtoni ülikoolis, andes kuulajaskonnale ülevaate uuematest suundumustest küberkaitses, sealhulgas Eesti-USA koostööst ning NATO ja teiste meie strateegiliste partnerite tähtsusest selles vallas.

Riigipea kohtub visiidi käigus mitmete Ameerikas tegutsevate Eesti ja USA tehnoloogiaettevõtjatega, sealhulgas esindajatega Microsoft'ist, Pipedrive'st, Marinexplore'ist, Fortumo'st, DraperFisherJurvetson'ist, Guardtime'ist. Kohtumiste põhiteemadeks on pilvetehnoloogia ja küberkaitse areng ning tutvumine uusimate trendidega tehnoloogiavallas.

President Ilves kohtub San Franciscos Singapuri IT-ministri Yaacob Ibrahim'iga ja Washingtonis Georgetown ülikooli esindajate ning mitmete nimekate välispoliitika analüütikutega.

Evelin Ilves külastab nii Stanfordi ülikooli kui ka San Francisco Osher meditsiinikeskusi, kus on suund võetud integreeritud meditsiinile – kombineeritakse inimeste ravimisel nn tavameditsiini ja alternatiivmeditsiini. San Franciscos tutvub ta ka California ülikooliSan Francisco Benioff lastehaiglaga. Washingtonis külastab Evelin Ilves George Washingtoni ülikooli juures tegutsevat meditsiinikeskust, kus keskendutakse samuti integreeritud meditsiinile.

Washingtonis külastab presidendipaar ühtlasi kontserti Kennedy Keskuses, kus tunnustatud helilooja Arvo Pärdi loomingut esitavad dirigent Tõnu Kaljuste juhatusel Tallinna Kammerorkester ja Eesti Filharmoonia Kammerkoor. Kohal on ka helilooja Arvo Pärt ise.

Tagasi Eestisse jõuab presidendipaar 29. mail.


Vabariigi Presidendi Kantselei
Avalike suhete osakond
Tel 631 6229
